Existís mantas desenas de cimas dels Alps de mai de 4 000 mètres. Aquestas se tròban en Soïssa, en Itàlia e en França, essencialament dins los Alps valesans, lo massís del Mont Blanc e los Alps berneses, mas tanben lo massís dels Escrinhs, lo massís del Grand Paradis e la cadena de la Bernina.

Tre la fin del sègle XIX es apareguda, en çò dels alpinistas, l'ambicion de colleccionar las cimas depassant aquela altitud simbolica. Lo primièr a reivindicar los aver totes escalats es, a la debuta del sègle XX, l'austrian Karl Blodig, sus la basa d'una lista d'una seissantena de cimas. Tenent compte de l'estructura sovent complèxa de las montanhas, una lista clausa deu distinguir las «veraias» cimas de las cimas segondàrias, antecimas, espatlas, gibas, ponchas e gendarmas divèrses, que depassan l'altitud fatidica. Mantas listas an coexistit fins al debut de las annadas 1990, ont es tanben apareguda l'idèa d'encadenar, de faiçon continüa e en un temps limitat l'ensems dels mai de 4 000.

En 1994, l'Union internacionala de las associacions d'alpinisme (UIAA), en prenent en compte a l'encòp de critèris topografics, morfologics e «alpinistics», a definit una lista «oficiala» de 82 cimas de mai de 4 000 m. D'autras listas existisson, amb de critèris mai o mens estrictes, comptabilizant de 50 a 89 cimas principalas, aital coma de listas de cimas segondàrias, amb las qualas òm arriba en tot a près de 200. 
