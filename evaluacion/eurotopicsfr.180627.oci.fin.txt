Revista de premsa del 27 de junh de 2018 abordant los debats seguents:
Harley-Davidson vòl contornejar los dreches de doana europèus +++ Estat de drech: un procediment de l'UE contra Ongria? +++ Justícia polonesa: un copa-cap per l'UE +++ Turquia: la democracia coma trempolin cap a l’autocracia? +++ Espanha debat de l’eutanasia +++ Un darrièr impòst per Atenas

Harley-Davidson vòl contornejar los dreches de doana europèus

L'entrepresa americana Harley-Davidson a indicat voler deslocalizar una part de sa produccion de mòtos a l'estrangièr. L'UE avent relevat sos dreches de doana sus cèrtes produches americans, aquel transferiment a per objectiu d'evitar d’auças de prèses pels consumaires europèus. Un primièr revèrs per Trump dins son braç de fèrre comercial amb Euròpa ?

Un malhon de la propaganda de Trump

Der Standard fa valer per sa part que la deslocalizacion per Harley-Davidson d'una part de sa produccion poiriá far indirèctament lo jòc de Trump:

    «Los comentaris parlan d'un 'revèrs' pel president: se d'emplecs son suprimits, las gents veiràn que la guèrra comerciala de Trump es una androna. Mas aquela tèsi es erronèa. L'estrategia del president afusta pas la capitada economica. Per sos partisans eissits dels ancians bastions industrials del Midwest, Trump es una figura d'identificacion. Erigís los trabalhadors americans en figuras eroïcas, enganadas per la rèsta del mond e per lors pròprias elitas. El lor insufla aital fisança en eles e lo sentiment de se batre per eles. Solament dins los combats d'aquel genre, i deu aver de victimas. L'episòdi Harley-Davidson pòt servir a Trump.»

Una leiçon d'economia per Trump

La decision de Harley-Davidson es una leiçon per l'administracion Trump, jutja Tages-Anzeiger:

    «Oficialament, l'Ostal Blanc a reagit en explicant - de manièra pauc convencenta - qu'aquela desbranda resultava de las practicas comercialas injustas d'Euròpa. Oficiosament, Trump se n’es pres a Harley-Davidson dins una sèria de tweets. Es lo signe qu'aquò l'afècta. Aquel litigi es d'un autre costat l'illustracion manifèsta de teorias economicas que pòdon paréisser escuras. Aquela leiçon d'economia soslinha los 'avantatges comparatius' que lo comèrci internacional procura a totes - Estats, fabricants, emplegats, consumaires. Trump, sa politica comerciala e sos tweets an capitat a ne far la demostracion practica - una demostracion mai eficaça que l’aurián poguda imaginar Estats, fabricants, emplegats, consumaires, e lo quite Trump.»

Perdeire-perdeire

Jydske Vestkysten vei pas cap d’eissida al litigi comercial:

    «D'emplecs americans son actualament deslocalizats e los prèses de mantes tipes de mèrças, en Euròpa coma als Estats Units, an aumentat. Una situacion perdeire-perdeire. ... Perdrem aital progressivament los enòrmes avantatges qu'aviá procurat la liberalizacion del comèrci aquestas darrièras decadas. ... Lo liure escambi refòrça los mecanismes del mercat de tal biais que los clients e los consumaires pòdon privilegiar lo melhor rapòrt qualitat-prètz. Res indica pas malastrosament que Trump sometrà sos eslogans populistas a l'espròva dels faches. Es tant deplorable qu'indesirable qu'Euròpa recorra a de mesuras similaras a aquelas de Trump, mas a pas la causida.»

D'ajustaments fiscals

Dins Le Monde, l'economista Christopher Hogg prepausa un mejan d'evitar los litigis comercials:

    «I a pas de solucion magica a aqueste prepaus, mas un verai duèl a relevar per las politicas economicas a venir, s'òm vòl evitar un proteccionisme populista estigmatizant l'estrangièr uèi e los gigants del digital deman. Òm pòt començar per d'ajustaments en taxant mai encara l'ensems de la valor aponduda e en aleugerissent en contrapartida las taxas suls factors de produccion. Aquel transferiment seriá doblament benefic; los Estats occidentals valorizarián encara melhor una de lors grandas fòrças – donar accès a lors mercats tot en melhorant lor competitivitat a l’expòrt. Mas aquò serà probablament pas sufisent. Sol un renovelament en prigondor de nòstras politicas economicas e socialas, uèi en cors, pòt respondre a aquela question.»