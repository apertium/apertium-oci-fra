Israèl adòpta una lei sus l'Estat-nacion

La Knesset a adoptat dijòus una lei sus l'Estat-nacion que fixa per escrich lo caractèr jusieu d'Israèl e retira a l'arab son estatut de segonda lenga oficiala. Las futuras comunitats vesent lo jorn poiràn d'un autre costat enebir als ciutadans arabs d'i residir. Se cèrts comentaires i veson una lei grèvament antidemocratica, constituís per d'autres una forma legitima de defensa de l'Estat ebrèu.

Una lei qu'a pas sa plaça dins una democracia

La lei sus "l'Estat-nacion" es prigondament antidemocratica, critica lo cronicaire Antonio Ferrari dins Corriere della Sera:

    «Qu'Israèl se limite a considerar, per un vòt de son Parlament, la minoritat araba (doncas musulmana), que representa vint per cent de sa populacion, coma una entitat garantida per un estatut especial, es un procediment ipocrit e conven pas a un Estat que se ditz democratic. ... La reaccion dels partits arabs, presents a la Knesset, èra previsibla. Mas es fòrça mai marcant de veire la revòlta dels deputats, conservadors compreses, que refusan una decision enverinada que met en perilh la fe democratica d'un Estat nascut e elevat dins l'oposicion a tota discriminacion.»

Òm legaliza la discriminacion

La nòva lei marca dins lo betum la discriminacion al respècte dels palestinians, s'indigna tanben The Independent:

    «Aquela lei es una etapa de mai, que duplica dins los faches una inegalitat existent de longa data. … Ja excluses de centenas de comunitats israelianas pels comitats residencials [que decidisson de l'admission de nòus ribairencs], los ciutadans palestinians sospecharàn a bon drech anar aquel article … d'intensificar encara la discriminacion dont fan l'objècte en matèria d'accès a las tèrras e al lotjament. Aquela nòva lei es d'un autre costat un obstacle suplementari a una veritabla solucion a dos Estats – coma s'aquò èra necessari. Los dirigents palestinians se son totjorn opausats a la reconeissença d'Israèl coma 'Estat jusieu' pausada coma condicion a de negociacions pel Primièr ministre israelian. Aquela lei non fa que confirmar a quin ponch aquela oposicion es fondada.»

L'apartheid al Pròche-Orient

La decision va atisar lo conflicte entre Israèl e lo mond musulman, avertís lo quotidian islamo-conservador Yeni Şafak:

    «En adoptant la lei sus l'Estat-nacion jusieu, Israèl s'es autoproclamat sol 'Estat racista' de la planeta. Los arabs son estats reduches al reng de 'classa de servidors' de la nacion jusieva. … Après la fin del regim de l'apartheid en Africa del Sud, l'èrsa del racisme s'es reforçada al Pròche-Orient. Aquela decision es de meteissa vena qu'aquela presa per Donald Trump de transferir l'ambaissada dels Estats Units a Jerusalèm, s'inscriu dins lo contèxt de las invasions racistas neoconservadoras perpetradas al nom de la 'guèrra de l'apocalipsi' contra nòstra region jos l' administracion Bush e de las tendéncias racistas qu'an sequestrat los dos costats d'Atlantic. … Israèl e lo mond arab dintran dins una nòva èra de conflicte.»

Israèl es un Estat jusieu per definicion

Lo quotidian Die Welt tròba per quant a el res a redire al fach qu'Israèl se siá definit coma l'Estat-nacion del pòble jusieu:

    «Cap dels politicians israelians a pas jamai laissat planar lo dobte sus aquel ponch. Se l'avián fach, aurián contradich la declaracion d'independéncia de l'Estat del 14 de mai de 1948. … L'indignacion suscitada per l'accent mesa sul caractèr jusieu d'Israèl, lo qual pren aqueste còp la forma d'una lei, valriá doncas autanplan pas la pena d'èsser mencionada, s'èra pas pervertida pels enemics del país per tornar metre en question lo drech a l'existéncia autanplan de l'Estat ebrèu. … La sola critica qu'òm poiriá emetre a la contra d'aquela lei es que lo Primièr ministre Netanyahu met l'accent sus un aspècte qu'auriá autanplan pas degut èsser soslinhat.»

Los conservadors an agut lo darrièr mot

Israèl a traït sas pròprias valors, planh Neue Zürcher Zeitung:

    «Lo fach qu'Israèl siá un Estat jusieu es contestat ni al nivèl nacional, ni al nivèl internacional. Israèl es estat somiat e fondat coma fogal e refugi pels jusieus. ... Çò que los liberals e l'esquèrra repròvan, es l'abandon de l'importància que lo sionisme estacava als principis de democracia e d'egalitat. Çò qu'impòrta dins aquela lei, es tot lo non dich. Que a la diferéncia de la declaracion d'independéncia de mièg mai de 1948, la nòva lei renóncia a tot principi d'egalitat. ... D'esperits mai liberals avián temptat d'i integrar aquel passatge, mas an fracassat.»

Lo nos gordian d'Israèl

Polityka a paur que la lei agrèuge lo conflicte entre l'identitat nacionala d'Israèl d'una part e la garantia dels dreches democratics per totes los ciutadans de l'autre:

    «Israèl es confrontat al meteis dilèma, que non fa que s’enverinar: cossí restar 'la sola democracia del Pròche Orient' sens pèrdre sas valors, pròprias al judaïsme? La nòva lei non fa que complicar lo dilèma existent.»
