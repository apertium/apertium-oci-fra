Revista de premsa del 29 de junh de 2018 abordant los debats seguents:
Una primièra cima Trump-Putin +++ Politica migratòria: l'UE tròba un terrenh d'ententa +++ Se pòt encara conténer l'èrsa del populisme ? +++ De neonazis tuan un ròm en Ucraïna +++ Quinas idèas per transformar l'UE ?


Un pacte potencialament explosiu
Stefan Ulrich

Süddeutsche Zeitung avalora qu'Euròpa a de rasons de s'esperar a un scenari catastròfa:

   «Donald Trump ... defend pas mai los interèsses de sos sòcis. Al contrari. Tot coma Putin, perseguís una politica nacionalista agressiva dont l'afebliment de l'Union Europèa es una partida. ... L'UE deu esperar que los Estats Units e Russia conclusiscan d'acòrds sens la consultar e sens esgards pels interèsses europèus. Lo risc potencial es enòrme. ... Tanben l'UE seriá fòrça prudenta de se preparar al piéger dels scenaris: que Trump traisca l'Occident e pactege - tot al mens en secret e parcialament - amb Russia. Los europèus serián alara liurats a eles meteisses. Totes los Estats e totes los partits al sen de l'UE que s'esfòrçan actualament a afeblir Euròpa i deurián soscar a dos còps. »


Cossí lo Kremlin poiriá manipular Trump
Edward Lucas

Sus BNS, l'especialista de las questions de seguretat Edward Lucas imagina l'estrategia que poirián seguir los conselhièrs de Putin per l'amassada amb Trump:

    «Començatz per vos felicitar del restabliment de las relacions. ... Lo scepticisme del president american envèrs l'OTAN essent de notorietat publica, profechatz-o per testimoniar vòstra compassion als contribuidors americans e soslinhatz lo sacrifici que fan per assegurar la defensa d'aqueles ingrats d'europèus. Desmembratz pas de mencionar los deficits comercials e las despensas de seguretat sociala desmesuradas en Euròpa. I a pas cap de ligam entre los dos, mas e mai s’es absurd, es percutent. Senhalatz que l’estacionament de soldats americans en Euròpa ven tròp car, e que valriá melhor despensar aquela moneda als Estats Units. Per acabar, recordatz que Russia es injustament penalizada. Encadenatz alara sus las sancions.»


L'espèctre d'un raprochament
Dmitrij Drise

La paur qu'aquela amassada càmbie la fàcia del mond preocupa Euròpa tot coma Russia, subretot sus Radio Kommersant FM:

    «E se Trump sucombissiá a l'encantament de Putin, se lo president rus entortobilhava son omològ encara inexperimentat en politica? E que Trump renoncièsse alara per exemple al sistèma de seguretat europèu, que copèsse los finançaments de l'OTAN e retirèsse sas tropas d'Euròpa de l'Èst? ... Téisser de ligams es pas tant simple e en çò nòstre coma en Occident, òm s'es abituat a la confrontacion. ... Lo Kremlin deu el tanben rendre de comptes a son pòble aprèp l'aver agulhonat: fins a novèl òrdre, America èra responsabla de totes los mals. E ara? ... Sus qui regetar los problèmas interiors se se confirma que l'environament es pas tant ostil qu'òm a plan volgut nos o far creire?»


Bernard Guetta
Trump vòl jogar los fasedors de patz

Dins sa cronica geopolitica difusada sus las ondas de France Inter, Bernard Guetta avança una explicacion a la veeméncia de Donald Trump a voler se sarrar de Vladimir Putin:

    «I a aquel azard de calendari, azard talament parlant, que fa qu'a la velha d'aquel tant calamitós Conselh, Sénhers Trump e Putin, los dos òmes que volrián tant la pèl de l'Union, an fach anonciar lor primièra e venenta amassada, a Helsinki, sembla, e dins mens d'un mes. Los Estats Units e Russia se sarran mentre l'Union se desfà. S'òm ne jutja per las embraçadas de Singapor entre Sénhers Kim e Trump, lo president american es plan prèp de tot largar a Vladimir Putin contra la possibilitat d'anar en fasedor de patz a las eleccions americanas de la mièg novembre.»

Lo dialòg es totjorn positiu

En despièch de totes los risques, Aamulehti saluda l'amassada :

    «Es impossible de predire çò que sortirà de las convèrsas entre Trump e Putin. Que eles afeccionan totes dos l’imprevisibilitat. ... Lor amassada inquieta los sòcis dels Estats Units. ... Crentan subretot que Trump afeblisca l'autoritat de l'OTAN, per èx. en redusissent los engatjaments militars dels Estats Units envèrs Euròpa, en prometent d'anullar la participacion dels Estats Units a las manòbras previstas a la davalada en Norvègia o encara en reconeissent l'annexion de Crimèa. ... Ne rèsta pas mens que la diplomacia, las amassadas e las convèrsas son totjorn una bona causa e qu'a priòri, cal reservar un acuèlh positiu a l'anóncia d'una entrevista entre los presidents en Finlàndia.»
