Lo Krakatoa, Krakatau o Gunung Krakatau en indonesian e en javanés, es un volcan gris — volcan de tipe explosiu — de la cencha de fuòc del Pacific. Forma un archipèla de quatre illas principalas dins l'estrech de la Sonda en Indonesia, entre Sumatra e Java. Sa geografia es estada trebolada almens a dos còps, dins lo corrent de las doas grandas erupcions de las annadas 416 o 5353 e 18834. Malgrat aqueles eveniments, l'archipèl aculhís
 una vida animala e vegetala rica, subretot gràcias al climat tropical dont beneficia. L'archipèl fa part del pargue nacional de Ujung Kulon, classat al patrimòni mondial de l'UNESCO.

Lo volcan es subretot conegut per son explosion del 27 d'agost de 1883, una de las mai violentas de memòria umana, que tuèt mantas desenas de milièrs de personas e provoquèt un tsunami qu'abrismèt mantas còstas. Los efièches d'aquela erupcion explosiva foguèron perceptibles fins a Euròpa, pauc aprèp la catastròfa amb l'efièch de l'onda de chòc sus l'estanci de las mars, puèi amb una nebulositat particulara deguda als cendres en suspension dins l'atmosfèra, que durèt mantas annadas. Aquela catastròfa a tanben grandament inspirat la literatura, lo cinèma, la television e la musica.

Al sègle XX, lo volcan dona naissença a una nòva illa, l'Anak Krakatau o « enfant del Krakatoa », ofrent un terrenh d'estudis a de nombroses scientifics. Lo sit del volcan es totjorn actiu mas lo risc d'un nòu eveniment de granda amplor sembla relativament limitat.
