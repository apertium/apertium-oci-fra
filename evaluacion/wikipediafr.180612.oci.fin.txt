La batalha d’Artemision o del cap Artemision es una sèria d'accions navalas menadas dins l'encastre de la segonda guèrra medica per una coalicion de vilas grègas opausadas a l'empèri pèrsa de Xerxes, al larg de la còsta d’Eubèa. Se debana simultanèament a la batalha de las Termopilas a la fin de l'estiu 480 abans lo Crist.

Aquela batalha s'inscriu durant la segonda invasion pèrsa (la primièra s'essent conclusa per un fracàs dels pèrses a Maraton) quand Xerxes, avent reünit una immensa armada, part a la conquista de Grècia. Amb la tòca d’aturar l'invasion, lo general atenenc Temistòcles decidís de conténer l'immensa armada pèrsa sus tèrra al nivèl de la passa de las Termopilas e sus mar dins l'estrech d’Artemision (cap Artemision, situat al nòrd de l'illa d’Eubèa).

Una fòrça navala aliada grèga de 271 triremas es enviada dins l'estreit esperar l'arribada de l’armada pèrsa. Après doas jornadas d’escaramossas entre las doas flòtas, la batalha principala, que va durar tota una jornada, es fòrça indecisa. Mantas desenas de naviris son perduts de cada costat. A l'anóncia de la mòrt del rei espartenc Leonides e de la derrota dels grècs a las Termopilas, e tenent compte de lors pèrdas navalas, los aliats grècs decidisson de se retirar a Salamina.